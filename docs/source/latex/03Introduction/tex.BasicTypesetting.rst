Βασικά Στοιχεία Στοιχειοθεσίας (Typesetting Basics)
=====================================================

Για να παραχθεί με επαγγελματική ποιότητα, οποιοδήποτε κείμενο είτε πρόκειται για μία αφίσα ή ένα άρθρο ή ένα βιβλίο, πρέπει να εμπλακούν, πέρα από το συγγραφέα και άλλες επαγγελματικές ομάδες όπως αυτή του στοιχειοθέτη (typesetter), του σχεδιαστή (book designer) κ.λπ. Επίσης η διασύνδεση του περιεχομένου του κειμένου με τη σχεδίαση, απαιτεί γνώσεις που σχετίζονται με τη σωστή διάταξη (layout) του όλου εγχειρήματος. Τέτοιες λεπτομέρειες καθώς και το ρόλο που μπορεί να παίξει σε αυτά η LaTeX, θα τις δούμε στη συνέχεια.



Συγγραφέας, Σχεδίαση και Στοιχειοθεσία (Author, Design and Typesseting)
-------------------------------------------------------------------------

Για να δημοσιευθεί ένα κείμενο, ο συγγραφέας του θα πρέπει να παραδώσει τα χειρόγραφά [#]_ του (manuscript) σε μία εκδοτική εταιρεία. Κάποιος από τους σχεδιαστές (βιβλίων) της εταιρείας θα αναλάβει το χειρόγραφο και θα αποφασίσει, με βάση την επαγγελματική του γνώση (και σε συνεργασία ή όχι με το συγγραφέα), για την τελική διάταξη (layout) που θα έχει το εγχείρημα (όπως το πλάτος του κειμένου, τη μορφή των επικεφαλίδων, την αρίθμηση των σελίδων και δεκάδες άλλες τέτοιες λεπτομέρειες). Ο σχεδιαστής θα σημειώσει σε δικά του χειρόγραφα τις παρατηρήσεις του για τη διάταξη και θα παραδώσει τις σημειώσεις αυτές μαζί με το χειρόγραφο του συγγραφέα σε έναν στοιχειοθέτη  (typesetter) ο οποίος θα στοιχειοθετήσει το, ας πούμε βιβλίο, με βάση αυτές τις οδηγίες.

Η LaTeX αναλαμβάνει ακριβώς το ρόλο του σχεδιαστή και χρησιμοποιεί το πρόγραμμα TeX σαν στοιχειοθέτη. Όμως η LaTeX δεν παύει να είναι απλά ένα πρόγραμμα υπολογιστή και σαν τέτοιο χρειάζεται καθοδήγηση για να έχει τα επιθυμητά αποτελέσματα. Σε αυτή την περίπτωση, ο συγγραφέας (δηλαδή εμείς) πρέπει να δώσει επιπλέον πληροφορίες προκειμένου να περιγράψει τη λογική δομή της δουλειάς του. Αυτές τις πληροφορίες τις δίνει γράφωντας μέσα και μαζί με το κείμενό του, "εντολές της LaTeX".

Αυτός ο τρόπος εργασίας είναι διαφορετικός από αυτόν που λίγο πολύ όλοι μας έχουμε συνηθίσει χρησιμοποιώντας τους γνωστούς :abbr:`WYSIWYG (What Yoy See Is What Yoy Get)` [#]_ επεξεργαστές κειμένου, όπως το MS Word ή το LibreOffice. Σε τέτοιες εφαρμογές ο συγγραφέας καθορίζει τη διάταξη του κειμένου ενώ παράλληλα πληκτρολογεί το κείμενο στον υπολογιστή. Βλέπει συνεχώς στην οθόνη του υπολογιστή του το τι μορφή θα έχει το κείμενό του όταν θα εκτυπωθεί.

Από την άλλη μεριά, όταν χρησιμοποιούμε τη LaTeX, δεν υπάρχει η δυνατότητα να δούμε το τελικά παραγόμενο αποτέλεσμα, κατά τη διάρκεια που πληκτρολογούμε το περιεχόμενο (δε λέμε απλά κείμενο γιατί μπορεί να μαζί με το κείμενο να εισάγουμε και εικόνες, πίνακες κ.λπ.). Θα πρέπει κάθε φορά που εισάγουμε ένα μέρος και θέλουμε να δούμε το αποτέλεσμα, να δίνουμε εντολή να γίνει η επεξεργασία του κώδικα (processing) ώστε να παραχθεί μία προεπισκόπηση στην οθόνη. Στη συνέχεια μπορούν να γίνουν οι κατάλληλες διορθώσεις, αν θέλουμε να αλλάξουμε κάτι ή να προσθέσουμε επιπλέον περιεχόμενο, να επεξεργαστούμε εκ νέου τον κώδικα κ.ο.κ. Αυτή η διαδικασία ακολουθείται συνεχώς μέχρι που το αποτέλεσμα να πληρεί τις απαιτήσεις μας και να οδηγηθεί σε κάποιο εκτυπωτή [#]_ για την τελική εκτύπωση.



Σχεδίαση διάταξης (Layout)
-----------------------------

Η τυπογραφική σχεδίαση είναι τέχνη. Πολλές φορές, οι περισσότεροι από εμάς, κάνουμε λάθη διαμόρφωσης όταν παράγουμε με ηλεκτρονικό τρόπο τα κείμενά μας, υποθέτοντας ότι η σχεδίαση ενός βιβλίου ή ενός κειμένου γενικότερα, είναι καθαρά θέμα αισθητικής, 'αν ένα κείμενο είναι τεχνικά ωραίο, τότε είναι και καλά σχεδιασμένο'. Αυτό όμως είναι λάθος. Τα κείμενα προορίζονται να διαβαστούν από κάποιο κοινό και όχι να κρεμαστούν σε κάποια βιτρίνα ή να δείχνουν όμορφα τακτοποιημένα σε έναν φάκελο. Παράμετροι όπως η κατανόηση του περιεχομένου και η αναγνωσιμότητα, είναι πολύ περισσότερο σημαντικές από την καλαισθησία (χωρίς να σημαίνει ότι και αυτή δεν είναι επιθυμητή). Για παράδειγμα :

- Το μέγεθος της γραμματοσειράς και η αρίθμηση των επικεφαλίδων, θα πρέπει να επιλεχθούν με τέτοιο τρόπο ώστε να είναι ξεκάθαρη στον αναγνώστη η δομή των κεφαλαίων και ενοτήτων.
- Το μήκος (πλάτος) γραμμών του κειμένου θα πρέπει να είναι αρκετά μικρό, ώστε η ματιά του αναγνώστη να μη διανύει μεγάλη διαδρομή από το τέλος μίας γραμμής έως την αρχή της επόμενης (δηλαδή από το ένα άκρο της σελίδας ως το άλλο) αλλά και αρκετά μεγάλο, ώστε να γεμίζει τη σελίδα με όμορφο τρόπο.
- Οι παράγραφοι θα πρέπει να είναι αυτονόητα διακριτές μεταξύ τους για να μορφοποιούν το κείμενο.
- κ.λπ.

Υπάρχουν δεκάδες τέτοιες λεπτομέρειες που έχουν προτεραιότητα σε σχέση με μία όμορφη εξωτερικά σχεδίαση αλλά παρόλα αυτά, στην καθημερινή μας συγγραφική δραστηριότητα έρχονται σε δεύτερη μοίρα.

Στα συστήματα WYSIWYG το πιο σύνηθες είναι ο συγγραφέας να ασχολείται περισσότερο με την αισθητική πληρότητα του κειμένου του και λιγότερο με τη συνεπή δομή του. Αυτό όμως έχει σαν συνέπεια να ασχολείται συνεχώς με λεπτομέρειες που σχετίζονται με τη διαμόρφωση παρά με αυτό καθεαυτό το περιεχόμενο, που είναι και το σημαντικότερο. Η LaTeX εμποδίζει μία τέτοια προσέγγιση υποχρεώνοντας το συγγραφέα να δηλώσει από την αρχή ποια λογική δομή θέλει να έχει το έγγραφό του, αναλαμβάνοντας η ίδια να προσδώσει το σχεδιαστικό κομμάτι της εργασίας. Ο συγγραφέας ασχολείται με το περιεχόμενο και τις έννοιες που θέλει να εισάγει σε αυτό. Φυσικά, αφού η LaTeX ολοκληρώσει τη στοιχειοθεσία του κειμένου, ο συγγραφέας έχει την ελευθερία να προσαρμόσει και την τελική σχεδίαση σε όση έκταση επιθυμεί. Με απλά λόγια, αν κάποιος θέλει να γράψει ένα άρθρο (ή βιβλίο ή ποίημα ή γράμμα ή μία παρουσίαση ή ... πρακτικά οτιδήποτε), θα πρέπει απλά να το δηλώσει στη LaTeX ξέροντας ότι αυτή στο τέλος θα το σχεδιάσει κατάλληλα. Ο ίδιος θα ασχοληθεί μόνο με το περιεχόμενο και, αν χρειαστεί, με μερικές σχεδιαστικές πινελιές στο τέλος.


.. only:: html

   .. rubric:: Υποσημειώσεις


.. [#] Τα οποία μπορεί να είναι πραγματικά χειρόγραφα ή πρόχειρα γραμμένα σε έναν υπολογιστή. Σε κάθε περίπτωση πρόκειται για το manuscript.

.. [#] Σημαίνει 'what you see is what you get' (αυτό που βλέπεις είναι αυτό που παίρνεις).

.. [#] Όταν λέμε "εκτυπωτή", εννοούμε οτιδήποτε μπορεί να αναπαραστήσει το κείμενο μας. Αυτό μπορεί να είναι ένας πραγματικός εκτυπωτής που θα μας δώσει ένα πραγματικό αντίγραφο (hardcopy) ή ένας εκτυπωτής ηλεκτρονικού εγγράφου που θα μας δώσει την ψηφιακή έκδοση του εγγράφου μας (π.χ. το pdf αρχείο) κ.λπ.
